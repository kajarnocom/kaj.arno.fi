---
title: "Därför flyttade Kaj Arnö till Nagu efter 20 år i München – ”Paradiset på jorden”"
date: "2023-06-18"
categories:
  - "nagu"
  - "fritanke"
images: ["/images/husis_nagu.png"]
medium: "svenska Yle"
onward_url: "https://www.hbl.fi/artikel/c03285bf-78c4-4745-a70b-776bfe4c7f1f"

---

Därför flyttade Kaj Arnö till Nagu efter 20 år i München – ”Paradiset på jorden”

Den framgångsrika it-företagaren Kaj Arnö kunde inte säga nej då hans familj ville flytta från München till Nagu.

_Då resten av Kaj Arnös familj hade fått mersmak för skärgårdslivet i Åboland fanns det ingen återvändo. Nu är det Nagu som gäller._ MARIE LILLHANNUS

_Jonatan Sparv jonatan.sparv@hbl.fi_

– Det finns en hel del att göra här för att vi ska kunna bo här året om, säger Kaj Arnö då HBL träffar honom utanför villan invid Framnäs i Nagu.

Det är bara en vecka sedan han och hans familj flyttade från München till Arnös sommarställe – Furuvik. Några planer på att återvända till Tyskland finns inte, utan Kaj Arnö, hans fru __Lena Jefimenko__, hennes son __Timofej Daniltjuk__ och deras gemensamma son __Felix Arnö__ har kommit till Åbolands skärgård för att stanna.

Arnös föräldrar köpte Furuvik 1983. Själv är han född i Helsingfors men har några olika kopplingar till Nagu. Hans föräldrar är begravna här och faderns släkt härstammar från Nagu.

Lena, som är från Ukraina, blev förälskad i Nagu efter sin första sommar här. Det var då tanken om ett liv i Nagu på heltid började slå rot. Ska vi alls åka tillbaka till München? frågade hon sin man.

– Det är väl klart att vi ska. Han (Timofej) går ju i skolan där. Och du har ju aldrig upplevt en vinter här. Det var mitt första svar, berättar Kaj.

Familjen tillbringade sedan lov och semestrar i Nagu även vintertid, och dragningskraften förblev lika stark. De började fundera mer aktivt på en permanent flytt.

Jobb var inget hinder. Kaj Arnö sköter en stor del av sitt arbete på distans. Det fanns ingenting praktiskt som förhindrade en flytt.

– Felix (som snart fyller två) har ju världens bästa dagis här. Timofej måste förvisso lära sig svenska men han kan tyska och språken är nära besläktade. Det kommer knappast att bli något problem. Han är redan på god väg och förstår mycket. Det går inte att tala bakom ryggen på honom, säger Arnö.

_Kaj Arnö, sonen Felix och frun Lena ser fram emot att upptäcka Nagu tillsammans._ Marie Lillhannus

Lenas fokus kommer också ligga på att lära sig svenska. Än så länge har hon enbart positiva saker att säga om miljöombytet från München till Nagu.

– Jag gillar verkligen naturen och lugnet här. I storstaden kändes det som att vi alltid var på språng, alltid hade bråttom. Här kan vi höra oss själva tänka, säger Lena.

### Paradiset på jorden

Resten av familjen var alltså med på noterna. Timofej har redan hunnit bekanta sig med sin nya skola och familjen verkar inte skrämmas av de mörka vintrarna. Då det stod klart var beslutet enkelt.

– Om familjen vill flytta till paradiset på jorden, vem är då jag att säga nej? säger Kaj Arnö.

__Varför är Nagu paradiset på jorden?__

– Det är nära till naturen. Det finns massor av utrymme. Du kan paddla, det är fint att springa här. Vi plockar russinen ur kakan (Finland) genom att flytta till Nagu.

_Kaj Arnö älskar att paddla. Han säger att det går att paddla året om, men han föredrar att göra det i vattnet._ Marie Lillhannus

Dessutom äger Arnö en holme – Älveskär – i Skärgårdshavet. Den ligger fem kilometer norr om Borstö och tre kilometer öster om Lökholm och hör till Nagu.

– Vi kommer att kunna tillbringa mycket mer tid på Älveskär.

Familjen fattade beslutet om att flytta under påsken. Arnö berättar att hans bekanta i nejden reagerade med glädje i första hand och förvåning i andra. Just att flytta till en gemenskap och inte bara till en ort är något Kaj Arnö och hans familj uppskattar stort.

– Många tänkte också att ”Åhå, varför flyttar ni som bor i en av Europas attraktivaste städer hit?” Visst förstår jag den frågan. Inte ville vi flytta bort från München, utan vi ville flytta till Nagu.

__Vilken är den största skillnaden mellan Nagu på vintern och Nagu på sommaren?__

– På sommaren är Nagu betydligt mera finskt än annars. Går du till mataffären och är ett okänt ansikte kan det hända att du betjänas på finska. Personligen tycker jag att det är förfärligt.

_Kaj Arnö utanför jordkällaren som blivit en plats att äta middag på._ Marie Lillhannus

### Kaj Arnö

__Ålder__: 59.

__Född och uppvuxen i__: Helsingfors

__Bor i__: Nagu

__Familj__: Fru, ett gemensamt barn och en styvson. Två vuxna barn sedan tidigare.

__Aktuell med__: Projekt Katerina som ska lyfta fram händelser i Ukrainas historia som raderats av ryssarna. Jobbar mot rysk propaganda. Är vd för Maria DB Foundation.

__Beskriver sig själv som__: IT-företagare, idrottshedonist och fritänkare.

__Gör på fritiden__: Paddlar. Det är Arnös stora passion och han gör det gärna året runt. Paddlingsmöjligheterna är stora i Nagu jämfört med i München. Han springer också mycket, minst 100 kilometer varje månad.

### Kriget påverkar

Lena kommer från Charkiv i Ukraina. Hennes släktingar är fortfarande kvar i landet och de senaste 16 månaderna har inte varit lätta. Rysslands invasionskrig i Ukraina har påverkat hela familjen.

– Visst tänkte vi att det (kriget) kunde hända. Men när Lenas anställda i hennes restaurang i Charkiv ringde fem på morgonen  och beskedet om att bomberna började trilla över dem kom kändes det overkligt. Fullständigt vansinnigt. Den första veckan kunde vi inte fungera normalt, säger Kaj Arnö.

Arnö skriver kolumner för Åbo Underrättelser och efter invasionen blev texterna fler. Han beskriver skrivandet som en slags terapi för sig själv.

– Men kriget är såklart något helt annat för Lena och Timofej än för mig. Ibland tycker de att jag inte förstår någonting.

###Framgångsrik databas

Arnö jobbar som IT-företagare och slog igenom i branschen tidigt. 1987 – ett år innan han blev klar med sina studier vid Aalto-universitetet – grundade han företaget Polycon tillsammans med studiekamraterna __Mårten Mickos__ och __Björn Heir__.

Företaget blev sedan en del av MySQL (grundat av __Michael ”Monty” Widenius__) där Arnö satt i ledningsgruppen från och med 2001. MySQL köptes av Sun Microsystems 2008. Priset? En miljard dollar.

Det handlar om databaser. MySQL:s databaser användes överallt – bland annat av Facebook. Arnö och hans finlandssvenska kollegor var tidiga på bollen när det gäller databashantering

– Vi som jobbade på MySQL kommer ihåg en specifik scen i filmen om __Mark Zuckerberg__ och Facebook (_The Social Network_) där de nämner MySQL:s servrar. Det var centralt för Zuckerberg.

_Kaj Arnö kan sköta en stor del av sitt arbete på distans. I Nagu har han sitt arbetsrum i en separat byggnad._ Marie Lillhannus

När företaget såldes använde 18 av de 20 största webbplatserna i världen MySQL. Arnö och hans kollegor var inte helt nöjda med hur Oracle, som senare köpte företaget, hanterade och utvecklade deras koncept. Därför grundade de ett motsvarande företag, Maria DB, som i dag används av till exempel Wikipedia. Andra kunder är Nokia, Samsung och Specsavers.

Då internet växte under det tidiga 2000-talet behövde många webbplatser en bra databas.

– Vilken databas var bra just då? Jo MySQL. Det handlade lika mycket om tajming och tur som om flit och skicklighet, säger Arnö om framgångarna.

Han är ändå stolt över företagets bedrift och sin roll i den. Att man i Finland kunde vara med och starta upp en sådan här verksamhet ser han som en fjäder i hatten.

Försäljningen av MySQL var som sagt lukrativ för de inblandade. Arnö var inte någon grundare, men han hade titeln vice president vid försäljningstillfället. Andelen han fick är orsaken till att han äger en holme ute i skärgården och att Furuvik har byggts ut med besked.

_Kaj Arnö tycker att man ska upptäcka skärgården med egen muskelkraft. De röda linjerna visar var han har paddlat._ Marie Lillhannus

I dagsläget fungerar Arnö som vd för Maria DB Foundation. Stiftelsen fokuserar främst på att värna om öppenheten och antalet användare.

Affärerna har inte löpt på som smort för Maria DB, som misslyckades kapitalt med sin börsnotering på New York-börsen i december 2022. Innan börsnoteringen värderades Maria DB till en miljard dollar av medgrundaren Widenius, men i dagsläget är bolagets värde cirka 240 miljoner dollar.

– Börsgången just nu är katastrofal. Men vi bytte ut ledningen nyligen och nu finns det starkt hopp om att vända på skutan, säger Arnö.

_Maria DB floppade på börsen – behöver omedelbart mer pengar_

### Språknörd

Kaj Arnö gillar att lära sig nya språk. Svenskan ligger honom varmt om hjärtat och då han upptäckte att många svenska Wikipediaartiklar om finländska personer eller platser hade stora brister, eller inte existerade över huvud taget, skred han till verket.

[HBL intervjuade Arnö om projekt Fredrika, som handlar om att stärka det svenska i Finland på Wikipedia, för drygt fyra år sedan](https://www.hbl.fi/artikel/67f19e4a-deff-4548-be9a-73a7d60908e0). Allt började med att han ärvde fem konstverk – tre av __Jon Oscar Esti__ och två av __Marius af Schultén__. Han ville läsa mer om konstnärerna, men upptäckte till sin förvåning att det inte fanns några artiklar om dem på svenska på Wikipedia.

– Så kan vi inte ha det. Någon borde göra något åt saken.

_Furuvik i Framnäs i Nagu köptes av Kaj Arnös föräldrar 1983._ Marie Lillhannus

Arnö funderade vem denna någon kunde vara och konstaterade att det måste bli han själv. Han hade erfarenheten av att bygga upp en användargemenskap och han hade ett stort intresse för det svenska i Finland.

__Har det skett en förbättring?__

– Jag är väl egentligen jävig att svara på den frågan, men ja absolut. Det har hänt massor.

Kaj Arnö tycker om att skriva och har gjort det för flera olika medier. Hans relation till det svenska språket är mycket stark och han beskriver sig som enspråkigt svensk, trots att han talar tyska, engelska, finska och franska flytande.

– Det blir inte till någonting om du inte kan ditt modersmål. För mig är svenskan en källa till glädje.
